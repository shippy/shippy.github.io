---
title: "Americké volby vyhrála datová věda (iHNed.cz)"
description: "Výhra Baracka Obamy podtrhuje širší trend: sběr a analýza kvantitativních dat hrají stále větší roli nejen ve vyhodnocování voleb, nýbrž i ve vedení kampaní."
date: 2012-11-12
categories:
  - "psani-jinde"
---

**Výhra Baracka Obamy podtrhuje širší trend: sběr a analýza kvantitativních dat hrají stále větší roli nejen ve vyhodnocování voleb, nýbrž i ve vedení kampaní.**

[(Článek původně vyšel v blogu na iHNed.cz](http://podhajsky.blog.ihned.cz/c1-58462780-americke-volby-data).)

<!--more-->

Do středu pozornosti se obzvláště v týdnu před americkým volebním dnem dostal Nate Silver, statistik, jehož statistický model analyzující průzkumy veřejného mínění na úrovni jednotlivých států [úspěšně předpověděl výsledky prezidentských voleb roku 2008 v 49 z 50 států](http://en.wikipedia.org/wiki/FiveThirtyEight#2008_U.S._elections). Pro tyto volby jeho model predikoval pravděpodobnost Obamova znovuzvolení konzistentně vyšší než 60%; v posledním týdnu podle něho pravděpodobnost vzrostla nad 75% a [den před volbami se zastavila na 90.9%](http://fivethirtyeight.blogs.nytimes.com/). Všimla si jej i [některá](http://www.lidovky.cz/statisticky-carodej-predpovedel-obamovo-vitezstvi-ted-je-z-nej-hvezda-1zx-/ln_zahranici.asp?c=A121107_100908_ln_zahranici_jv) [česká](http://www.ceskatelevize.cz/ct24/americke-volby/202391-ny-times-obama-vyhraje-na-92-procent/) [média](http://ihned.cz/c1-58318950-volby-v-usa-blog-az-do-rana). Teď už víme, že úspěšně předpověděl výsledky ve všech padesáti státech. [Více o Silverově metodologii si můžete přečíst zde](http://fivethirtyeight.blogs.nytimes.com/methodology/).

Silverovy predikce se samozřejmě nezamlouvaly konzervativním komentátorům. Ti je kritizovali jako ideologicky předpojaté a pseudovědecké. Svou víru v to, že Romney zvítězí, zakládali zčásti na svérázné analýze výsledků jednotlivých volebních průzkumů bez ohledu na ostatní, zčásti na dojmech a konvenčních moudrostech, jako např. [Romneyho říjnová „hybnost“](http://fivethirtyeight.blogs.nytimes.com/2012/10/25/oct-24-in-polls-romneys-momentum-seems-to-have-stopped/). V posledních dnech se uchýlili k tvrzení, že [volební průzkumy jsou zkreslené](http://www.buzzfeed.com/rubycramer/conservatives-embrace-alternate-polling-reality). Dnes už víme, že se mýlili ve svých předpovědích i v důvodech, pro něž Silvera odsuzovali.

Úspěch Silverova modelu má velký význam pro novináře i politology. Zaprvé znamená, že odhady na základě intuice – byť expertů – nejsou tak spolehlivé jako důsledná kvantitativní analýza. Pro ty, kteří sledují výzkum v oblasti lidské racionality, to není překvapením. Daniel Kahneman, laureát Nobelovy ceny za ekonomii z roku 2002, [ve své loňské knize ukazuje](http://www.amazon.com/Thinking-Fast-Slow-Daniel-Kahneman/dp/0374275637/), že lidské myšlení předvídatelně chybuje zčásti kvůli podvědomým předpojetím, zčásti kvůli neschopnosti správně vyhodnocovat pravděpodobnosti. Tendence takto chybovat existuje ve velké míře i mezi lidmi, kteří statistiku studují, natož mezi statistickými laiky. Není divu, že političtí komentátoři mají tentýž problém.

Obecně vzato, [statistické modely v těchto volbách předpovídaly výsledek s větší přesností a menší vzájemnou variabilitou než volební komentátoři](http://gawker.com/5958260/americas-chief-wizard-nate-silver-had-the-best-election-night-of-anybody-and-heres-why-a-guide). (Slate má k tomuto [pěknou infografiku](http://www.slate.com/articles/news_and_politics/politics/2012/11/pundit_scorecard_checking_pundits_predictions_against_the_actual_results.html).) To neznamená, že jsou dokonalé. Silverův model samozřejmě není stoprocentně spolehlivý – žádná předpověď není. Model by nemohl fungovat, pokud by volební průzkumy byly zavádějící. (To, že sběr dat se ukázal být velmi přesným, je samo o sobě velkým úspěchem.) Ne všechny modely měly tutéž úspěšnost (ostatně, [selhání Romneyho Projektu ORCA je toho zářným příkladem](http://washingtonexaminer.com/stunned-romney-supporters-struggle-to-explain-defeat/article/2512861)). Oprávněnou kritikou je i poukázání na to, že zveřejňovat odhady pravděpodobností s přesností na jedno desetinné místo je zavádějící. Podstatné je to, že i kdyby se intuice některého z komentátorů nakrásně trefila, jedná se o náhodu; pocitové odhady “hlav v telce” už zkrátka nejsou systematicky lepším řešením.

Silver sám předpověděl, že pokud Obama volby vyhraje, dostane se jeho modelu přílišné chvály; pokud prohraje, přílišného odsouzení. Jeho přesnost neznamená, že můžeme budoucnost svěřit modelům a [naplnit tím Asimovovu sci-fi vizi](http://en.wikipedia.org/wiki/Psychohistory_%28fictional%29). Znamená ale, že bychom datové analýze měli věnovat mnohem víc pozornosti nejen jako novinoví čtenáři, ale především jako zpravodajci - a brát tvrzení komentátorů s mnohem větší rezervou.

Silverova přesná předpověď ale není jediným vítězstvím datové vědy. Magazín Time informuje o tom, [jakým způsobem využívala analýzu plejády dostupných dat Obamova kampaň](http://swampland.time.com/2012/11/07/inside-the-secret-world-of-quants-and-data-crunchers-who-helped-obama-win/) k tomu, aby optimalizovala své taktiky pro aktivizaci voličů a fundraising. (Situaci dlouhodobě sleduje [Sasha Issenberg](http://www.slate.com/articles/news_and_politics/victory_lab.html).) Vědecký přístup k vedení kampaně ke svému zvolení úspěšně využil už texaský guvernér Rick Perry: metody akademiků, s nimiž spolupracoval, popisuje Issenbergova [krátká fascinující kniha “Rick Perry a jeho intouši”](http://www.amazon.com/Rick-Perry-His-Eggheads-ebook/dp/B005HE8ED4). Čím dál tím více platí, že místo toho, aby kampaně házely marketingové šipky na terč a doufaly, že se nějaká strefí, pečlivě testují, co funguje a co ne.

Přestože existují světlé výjimky, v ČR se stále často tváříme, že empirický přístup k vyhodnocování konkrétních opatření je nemožný. Akutní, analýzu znemožňující nedostatek dat o [daňových příjmech](http://petrjansky.cz/2012/11/01/ministerstvo-financi-dnes-zverejnilo-dane-zaplacene-jednotlivymi-firmami/) či [vzdělávacích reformách](http://straka.blog.ihned.cz/c1-56100200-reformy-v-soucasne-minulosti-a-budoucnosti-co-ne-vime-o-skolstvi), na který poukazují Petr Janský a Jan Straka, jsou příklady neochoty data uvolnit nebo vůbec nasbírat. [Velkolepé, plýtvavé volební kampaně](http://www.tyden.cz/rubriky/domaci/volby-2010/rekordni-ucet-za-kampan-az-jeden-a-pul-miliardy_171131.html) jsou ukázkou toho, kam takový přístup vede. Americký úspěch datové vědy v tak obtížně zkoumatelné otázce, jako je vedení a vyhodnocení voleb, signalizuje, že změna je možná. Vzhledem k tomu, že efektivnější správa veřejných statků nabývá na důležitosti, je i nutná.
